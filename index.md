# Klimatyczne jaja

**Wstęp**

Artykuł „On Hens, Eggs, Temperatures and CO2: Causal Links in Earth’s Atmosphere” Koutsoyiannisa i in.[^1] jest kolejną z serii publikacji tych samych autorów, poświęconych analizie związku przyczynowo-skutkowego pomiędzy zmianą zawartości dwutlenku węgla w atmosferze a globalnym ociepleniem. Głównym wnioskiem autorów, najpełniej wyrażonym w ostatniej pracy, jest to że obserwowane zmiany średniej globalnej temperatury są przyczyną, a nie konsekwencją, zmian koncentracji atmosferycznego dwutlenku węgla[^2]. Wniosek taki stoi w sprzeczności z wynikami wiely badań przeprowadzonymi w ostatnim półwieczu, zgodnie z którymi wzrost koncentracji dwutlenku węgla w atmosferze jest konsekwencją spalania paliw kopalnych (a także produkcji cementu i wylesiania), i że zjawisko to, poprzez wzmocnienie ziemskiego efektu cieplarnianego, powoduje wzrost średniej temperatury planety oraz inne zmiany globalnego klimatu.

Jak zawsze w takich przypadkach bywa, interesujące wydaje się zbadanie, gdzie autorzy w swojej analizie zeszli na manowce i dlaczego nie zostało to wyłapane przez recenzentów. Odpowiedź na oba pytania nie jest specjalnie trudna, nie jest też bardzo oryginalna, bo bardzo podobne pomyłki popełniło przed nimi kilku innych naukowców.

**Pierwszy i podstawowy błąd to niezrozumienie różnicy pomiędzy strumieniami dwutlenku węgla a jego rezerwuarami.** Widać to szczególnie w końcowej części artykułu („Appendix A.1. Notes on Carbon Cycle and its Dependence on Temperature”), gdzie autorzy spekulują na temat mechanizmu, który według nich „naprawdę” odpowiada za obserwowany wzrost ilości dwutlenku węgla w atmosferze. Jak wiele innych osób przed nimi, z obserwacji że roczne antropogeniczne emisje dwutlenku węgla są niewielkie w porównaniu do naturalnych strumieni oceany-atmosfera i ląd-atmosfera, wyciągnęli wniosek że antropogeniczne emisje są nieistotne. Postulują też, że za wzrost poziomu dwutlenku węgla odpowiada zwiększona respiracja ekosystemów lądowych i morskich, spowodowana ocieplaniem się klimatu. Według wyliczeń autorów, ten wzrost respiracji wynosi 31,6 GtC/rok, czyli trzykrotnie więcej niż emisja dwutlenku węgla ze spalania paliw kopalnych.

Argument ten jest błędny z wielu powodów, ale podstawowym jest prawo zachowania masy i jego arytmetyczne konsekwencje. Wzrost zawartości dwutlenku węgla w atmosferze jest mierzony i wynosił, w ostatniej dekadzie, „tylko” połowę emisji antropogenicznych, to znaczy 5,2 GtC rocznie[^3]. „Brakujące” emisje są bowiem pochłaniane przez oceany i biosferę lądową (w ilości 2,9 i 3,3 GtC/rok, odpowiednio). Jeśli, jak postulują Koutsoyiannis i in., biosfera lądowa i oceany emitują więcej niż pochłaniają (i to 300% emisji antropogenicznych, zamiast pochłaniać 50%), powinniśmy mierzyć wzrost poziomu dwutlenku ośmiokrotnie szybszy niż w rzeczywistości[^4]. A nawet gdybyśmy z jakichś powodów nie mierzyli zawartości dwutlenku węgla w atmosferze, wciąż powinniśmy zauważyć szybki ubytek globalnej biomasy roślinnej i całkowite wymarcie oceanów, bo zwiększenie strumienia respiracji o 8,1 GtC oznacza, że w czasie krótszym niż rok wszystkie oceaniczne organizmy zostałyby bezpowrotnie zamienione w dwutlenek węgla[^5].

**Drugim kluczowym błędem jest brak rozróżnienia pomiędzy krótko- i długookresową zmiennością zawartości dwutlenku węgla w atmosferze.** Ta pierwsza faktycznie jest spowodowana głównie przez naturalne czynniki, przede wszystkim atmosferyczno-oceaniczną oscylację klimatyczną ENSO[^6], która w swojej „ciepłej” fazie El Niño powoduje, poprzez wysychanie tropikalnych ekosystemów, zwiększenie emisji dwutlenku węgla z lądów do atmosfery, i w konsekwencji przyspieszony wzrost poziomu CO₂. W fazie „chłodnej”, tj. La Niña, obserwujemy natomiast zwiększoną sekwestrację węgla w tropikach i wolniejszy wzrost (a w czasach przedindustrialnych byłby to nawet spadek) zawartości CO₂. W nieco dłuższych skalach czasowych procesy te się jednak znoszą i wychodzą na zero, i dopiero wielkoskalowa reorganizacja obiegu węgla w przyrodzie (np. związana z cyklami zlodowaceń) może potencjalnie spowodować zaburzenie tej równowagi i zmiany poziomu CO₂.

Jednocześnie ta sama oscylacja ENSO jest przyczyną krótkookresowej zmienności średniej temperatury planety: przykładowo, obecnie obserwowane El Niño spowodowało szybki wzrost średnich anomalii globalnej temperatury do nienotowanych wcześniej poziomów. Nie powinno więc dziwić, że w krótkich, kilkuletnich skalach czasowych średnia globalna temperatura oraz poziom CO₂ w atmosferze są ze sobą skorelowane. Nie jest też zaskakujące, że zmiana temperatury poprzedza wahania CO₂, bo propagacja sygnału klimatycznego (poprzez zmiany cyrkulacji, opadów, pojawienie się suszy i pożarów) zajmuje trochę czasu, a dodatkowo w początkowej faza El Niño redukcja oceanicznego upwellingu powoduje zmniejszenie emisji z tropikalnego Pacyfiku[^7], kompensując w ten sposób wzrost emisji CO₂ z lądów. Zwiększenie poziomu dwutlenku węgla w atmosferze startuje zatem z kilkumiesięcznym opóźnieniem w stosunku do zmian temperatury.

Fakt ten jest oczywiście klimatologom od dawna (prawie 50 lat) znany[^8], i z powodzeniem wykorzystywany na przykład w prognozowaniu zmian koncentracji dwutlenku węgla[^9].

**Problem w tym, że wybrana przez autorów metoda analizy szeregów czasowych zawyża znaczenie krótkookresowej zmienności i praktycznie eliminuje zmienność długookresową, związaną z emisją paliw kopalnych.** Wynika to wprost z tego, że różniczkują[^10] zarówno temperaturę, jak i poziom CO₂, eliminując z tego pierwszego trend związany z globalnym ociepleniem. Obliczone przez autorów współczynniki korelacji wyłapują zatem tylko wahania temperatury i CO₂ zachodzące w skali kilku-kilkunastu miesięcy, i nic nam nie mówią o zmianach następujących w ciągu kilku lat czy dekad.

I choć autorzy próbują zademonstrować, że metoda użyta w artykule działa poprawnie w przypadku danych syntetycznych, tzn. pokazuje, że w symulacjach numerycznych modeli klimatu to wzrost poziomu dwutlenku węgla powoduje wzrost temperatury, ich analiza jest ułomna ze względu na dobór danych. Uwzględnione przez nich symulacje nie pozwalały bowiem na swobodne wahania zawartości dwutlenku węgla w atmosferze, bo była ona z góry zadana jako warunki brzegowe eksperymentu[^11]. W konsekwencji, krótkookresowa korelacja temperatury i CO₂ była po prostu niemożliwa do wykazania: w symulacji temperatura mogła się zmieniać swobodnie, a CO₂ nie. Do tego typu testów autorzy powinni byli wybrać symulacje z eksperymentu *esm-hist* projektu C4MIP[^12], albo obliczać przyrosty CO₂ bezpośrednio z modelowanych strumieni ocean-atmosfera i ląd-atmosfera[^13]. Kolejnym błędem było użycie średniej z całej wiązki symulacji, oraz średnich rocznych — w ten sposób wyeliminowali naturalną krótkookresową zmienność klimatyczną i pozostawili same długoterminowe trendy. Nie jest więc dziwne, że ich metoda wykryła wyłącznie wpływ długoterminowego trendu wzrostowego dwutlenku węgla na długoterminowy trend wzrostowy temperatury.

**Absurdalne konsekwencje założeń autorów widać też na przykładzie modelu przedstawionego pod koniec artykułu (równanie 10).**

![Capture](https://github.com/doskonaleszare/henoregg/assets/12494658/33bd5841-4b9c-4c3c-8d27-31b0a2f3e563)

Zacznę od tego, że z niewiadomych powodów główną przewidywaną przez autorów zmienną jest logarytm z koncentracji dwutlenku węgla w atmosferze. Decyzja o użyciu logarytmu nie jest przekonująco wyjaśniona – autorzy piszą że „czasem się tak robi w ekonometrii”, a we wcześniejszym artykule dwóch z nich wspomina, że logarytm pojawia się we wzorze na wymuszenie radiacyjne dwutlenku węgla[^14]. Argument ten nie ma jednak sensu jeśli to temperatura ma regulować poziom CO₂, a nie na odwrót. Decyzja autorów jest tym bardziej niezrozumiała, że ten logarytm tak naprawdę niewiele zmienia[^15] i równie dobrze mógłby zostać pominięty, a tylko utrudnia fizyczną interpretację ich obliczeń (rys. 1).

![mlo_log](https://github.com/doskonaleszare/hennoregg/assets/12494658/f4ab5d9d-f014-48b1-82f0-0532f9b417f5)

*Rysunek 1: koncentracja (panel górny) i logarytm koncentracji (panel dolny) dwutlenku węgla mierzony na stacji Mauna Loa.*

Kolejnym wyborem dokonanym przez autorów jest wspomniane już różniczkowanie. Ponownie widać, że użycie logarytmu niewiele zmienia (rys. 2), więc można po prostu interpretować ten szereg czasowy jako wahania strumienia netto dwutlenku węgla pomiędzy atmosferą, oceanami i lądową biosferą, czyli zmiany przyrostu CO₂ w atmosferze.

![mlo_diff](https://github.com/doskonaleszare/hennoregg/assets/12494658/963a8d94-668e-4dbf-a56e-853cd866c27b)

*Rysunek 2: 12-miesięczne różnice pomiędzy wartościami koncentracji (panel górny) i logarytmu koncentracji (panel dolny) dwutlenku węgla.*

Widoczny trend wzrostowy wynika z tego, że koncentracja dwutlenku węgla rośnie coraz szybciej[^16], więc pierwsza pochodna koncentracji ma coraz wyższą wartość. Szereg ten stanowi lewą stronę równania 10. Prawą stronę stanowi funkcja temperatury, która ma dwa składniki. Pierwszy z nich jest rodzajem średniej ważonej (wagi pokazano na rys. 3) z 20 wartości 12-miesięcznych różnic temperatury globalnej, które w praktyce „wygładzają” zróżniczkowaną temperaturę (rys. 4).

![ncep_weights](https://github.com/doskonaleszare/hennoregg/assets/12494658/3eee1cce-357d-4a1f-bbd7-57c05150fb14)

*Rysunek 3: Wartości wag (jednostki umowne) pierwszej składowej równania 10 z artykułu Koutsoyiannisa i in.*

![ncep_smoothed](https://github.com/doskonaleszare/hennoregg/assets/12494658/72c9652f-148b-4242-b348-417285ca8c50)

*Rysunek 4: 12-miesięczne różnice temperatury globalnej w reanalizie NCEP (panel górny), oraz wartości pierwszej składowej równania 10 (panel dolny).*

Ponieważ, jak wspomniałem, samo różniczkowanie usuwa długoterminowy trend, a w analizowanym okresie jest on liniowy (a zatem pierwsza pochodna jest w przybliżeniu stała), uzyskany szereg różnic temperatury nie rośnie. Był to dla autorów problem, bo psuł im korelację z szeregiem różnic poziomu CO₂. Dlatego też dodali do swojego modelu drugi składnik, który jest proporcjonalny do 4-letniej średniej anomalii globalnej temperatury, względem arbitralnie wyznaczonej wartości 285,84 kelwinów.  

W praktyce oznacza to, że dopóki średnia 4-letnia temperatura globalna jest wyższa niż 285,84 kelwinów, koncentracja dwutlenku węgla będzie rosnąć w nieskończoność[^17]. Jeśli średnia temperatura będzie poniżej tej wartości (rys. 5 pokazuje, gdzie się on znajduje względem szeregu temperatury NCEP użytego przez autorów), poziom CO₂ będzie stale spadać. Biorąc przewidywania modelu za dobrą monetę, sugeruje on że przez większość holocenu poziom dwutlenku węgla w atmosferze rósł w tempie co najmniej 10 ppm na dekadę (jeśli wierzymy, że średnia globalna temperatura była co najmniej taka, jak w latach 60-tych ubiegłego wieku)[^18]. Tylko w przypadku gdy średnia temperatura globalna jest _niemal dokładnie_ równa 285,84 kelwinów, poziom dwutlenku węgla w atmosferze pozostawałby stabilny w skali stuleci i tysiącleci. Oczywiście rekonstrukcje zawartości CO₂ w holocenie, oparte o rdzenie lodowe, nie pokazują tak ogromnych zmian które sugeruje model  Koutsoyiannisa i in.[^19]

![ncep_annual](https://github.com/doskonaleszare/hennoregg/assets/12494658/42354d42-da18-4cd6-94fd-9b6bb80d60c0)

*Rysunek 5: Średnie roczne temperatury globalnej w reanalizie NCEP. Linia przerywana oznacza poziom 285.88, powyżej którego model użyty przez Koutsoyiannisa i in. przewiduje przyrost dwutlenku węgla w atmosferze.*

Model ten nie ma więc większego sensu, i jasne jest że ten dodatkowy, zależny od średniej temperatury składnik równania został wprowadzony tylko po to, aby przywrócić występujący w ostatnim półwieczu trend wzrostowy dwutlenku węgla (a który w procesie różniczkowania został wcześniej usunięty). Wkład obu składników w modelowany szereg różnic logarytmu poziomu dwutlenku węgla przedstawia rys. 6.

![model_decomposition](https://github.com/doskonaleszare/hennoregg/assets/12494658/77c55096-4d39-49d2-b19b-f558fea3f768)

*Rysunek 6: Dekompozycja modelu Koutsoyiannisa i in. Kolor szary oznacza wartości obserwowane, niebieski oznacza pierwszą składową, a czerwony drugą składową równania 10. Kolorem czarnym oznaczono ich sumę (kompletny model). Porównaj rys. 15 (panel górny) z artykułu Koutsoyiannisa i in.*

Autorzy chwalą się, że model ten wyjaśnia (w statystycznym sensie wyjaśnionej wariancji) także zmiany koncentracji dwutlenku węgla w „imponujących 99,9%”. W rzeczywistości nie jest to takie imponujące, gdyż aby uzyskać z szeregu różnic wejściowy szereg CO₂, trzeba je do czegoś dodać, w tym przypadku, do pierwszych 12-miesięcznych wartości pochodzących z pomiarów. W ten sposób dodali do danych cykl sezonowy („ząbki” krzywej Keelinga) nieobecny w modelu, i to właśnie ten cykl odpowiada za dużą część wyjaśnianej wariancji. Pozostała część niemal w całości wynika z trendu wzrostowego poziomu dwutlenku węgla, więc niemal taki sam wynik można byłoby uzyskać zastępując równania 8 i 10 zwykłą funkcją liniową, uzyskaną poprzez dopasowanie linii trendu do szeregu ΔCO₂ (rys. 7, panel górny). Wynik uzyskany przy pomocy takiego trywialnie prostego modelu, również wyjaśniającego ponad 99,9% zmienności poziomu CO₂, widać na rys. 7 (panel dolny).

![mlo_recon](https://github.com/doskonaleszare/hennoregg/assets/12494658/0a42a5b9-ac4b-46f1-bcf1-0cc28a3dd40d)

*Rysunek 7: Demonstracja jak uzyskać 99,9% wyjaśnionej wariancji poziomu dwutlenku węgla przy pomocy prostego modelu liniowego. Porównaj rys. 15 (panel dolny) z artykułu Koutsoyiannisa i in.*

**Podsumowując, Koutsoyiannis i in. w swoim artykule odkryli zjawisko prawdziwe i dobrze znane klimatologom, po czym do jego analizy użyli niewłaściwych metod, dodali nonsensowną i niefizyczną interpretację, i wyciągnęli błędne wnioski, ignorując jednocześnie istniejący stan wiedzy i badania nad obiegiem węgla w przyrodzie przeprowadzone w ostatnich 50-60 latach.**

**Post-scriptum: peer-review i inne dygresje**

Czytelnik zastanawia się pewnie teraz, „jak to możliwe, że ten artykuł przeszedł peer-review”. Odpowiedzi mogą dostarczyć raporty recenzentów[^20], które wraz z odpowiedziami autorów zostały opublikowane przez wydawcę czasopisma _Sci_. Okazuje się, że tylko jeden z nich (Recenzent nr 2) miał _jakiekolwiek_ uwagi do rękopisu. Dwaj pozostali tylko poklepali autorów po plecach i zarekomendowali publikację nawet bez kosmetycznych zmian.

Jeśli jednak chodzi o Recenzenta nr 2, można w oparciu o jego recenzję stwierdzić że artykuł Koutsoyiannisa i in. przeczytał pobieżnie i bez głębszego zrozumienia, zaś zaproponowana przez niego garść odnośników do zacytowania — luźno związanych z badanym zagadnieniem  — sugeruje, że nie był specjalistą. W swojej recenzji artykułu tylko raz _zbliżył się_ do jednego z opisanych wyżej problemów, pytając czy oprócz wzrostu respiracji nie powinien też występować wzrost pochłaniania CO₂. W swojej odpowiedzi autorzy to potwierdzili, jednak nikt z nich nie zauważył sprzeczności, ani nie próbował ocenić wpływu zmian respiracji i pochłaniania dwutlenku węgla na wielkość i kierunek strumienia _netto_ biosfera-atmosfera. Recenzent nr 3 odpowiedzi autorów uznał za satysfakcjonujące i przyklepał akceptację publikacji.

Recenzje były zatem pisane po łebkach, a dzięki przychylności członków redakcji Koutsoyiannis i in. nie musieli odpowiadać na trudne pytania w rodzaju: jak wytłumaczyć sprzeczność pomiędzy wnioskami ich artykułu a wynikami setek innych badań z ostatniego półwiecza. Decyzja o wysłaniu artykułu do czasopisma niespecjalistycznego jakim jest _Sci_ (a nie, powiedzmy, do _Tellus B_ czy _Global Geochemical Cycles_, które poświęcone są takim zagadnieniom jak obieg węgla w przyrodzie) jak podejrzewam też nie była przypadkowa. 

Nie jest to oczywiście pierwsza historia tego typu, a Koutsoyiannis i in.[^21] nie są nawet pierwszymi denialistami, którzy na podstawie korelacji obliczanych ze zróżniczkowanych szeregów temperatury i dwutlenku węgla próbują podważyć rolę emisji antropogenicznych. Kilkanaście lat temu podobne pomysły mieli [Roy Spencer](https://www.drroyspencer.com/2009/05/global-warming-causing-carbon-dioxide-increases-a-simple-model/), [Lon Hocker](https://wattsupwiththat.com/2010/06/09/a-study-the-temperature-rise-has-caused-the-co2-increase-not-the-other-way-around/), a także amerykański klimatolog [Murry Salby](https://www.youtube.com/watch?v=YrI03ts--9I). Niby wszyscy wiedzą, że „correlation does not imply causation”, ale wystarczy pokazać dwie podobne krzywe komuś, kto _bardzo_ chce obalić teorię antropogenicznego globalnego ocieplenia, i po naukowym sceptycyzmie nie ma już żadnego śladu.

**Przypisy**

[^1]: https://www.mdpi.com/2413-4155/2/4/83
[^2]: Co jest przyczyną zmian temperatury, według autorów nie jest do końca pewne, ale jako potencjalny najważniejszy czynnik wskazują oscylację atmosferyczno-oceaniczną ENSO, oraz zmiany zawartości ciepła w górnej wartwie oceanów. Co jest według nich przyczyną zmiany zawartości ciepła w górnej warstwie oceanów, już nie wiadomo.
[^3]: https://essd.copernicus.org/articles/15/5301/2023/
[^4]: Tj. 31,6 GtC/rok ze zwiększonej respiracji plus 10,9 GtC/rok emisji antropogenicznych.
[^5]: Oceaniczna biomasa to tylko 6 GtC, patrz https://www.pnas.org/doi/full/10.1073/pnas.1711842115
[^6]: Np. https://royalsocietypublishing.org/doi/10.1098/rstb.2017.0303
[^7]: https://www.science.org/doi/10.1126/science.aam5776
[^8]: https://www.nature.com/articles/261116a0
[^9]: https://www.metoffice.gov.uk/research/climate/seasonal-to-decadal/long-range/forecasts/co2-forecast-for-2023
[^10]: Tzn. obliczają różnice pomiędzy miesięczną wartością a wartością sprzed roku. W ten sposób eliminują również cykl sezonowy, obecny zarówno w danych CO₂ jak i reanalizie NCEP.
[^11]: https://gmd.copernicus.org/articles/9/1937/2016/
[^12]: https://gmd.copernicus.org/articles/9/2853/2016/
[^13]: https://www.ipcc.ch/site/assets/uploads/2018/02/WG1AR5_Chapter06_FINAL.pdf, Box 6.4
[^14]: https://www.mdpi.com/2413-4155/2/4/83
[^15]: „Wypłaszcza” nieco krzywą Keelinga, przez co łatwiej im dopasować liniowy model a współczynniki korelacji są nieco lepsze.
[^16]: Co jest oczywiście spowodowane coraz większymi emisjami antropogenicznymi w tym okresie.
[^17]: Zmienność wynikająca z pierwszego składnika modelu na dłuższą metę nic tutaj nie zmieni, bo wartość oczekiwana przewidywanych przez niego wartości różnic CO₂ jest bliska zeru.
[^18]: Ponieważ średnia temperatura globalna okresu przedindustrialnego była wyższa niż przyjęty przez autorów krytyczny poziom. Por. https://journals.ametsoc.org/view/journals/bams/98/9/bams-d-16-0007.1.xml
[^19]: https://doi.org/10.3189/172756402781816861
[^20]: https://www.mdpi.com/2413-4155/5/3/35/review_report
[^21]: Tak naprawdę, nie oszukujmy się, głównie Demetris Koutsoyiannis, bo to on jest głównym autorem wszystkich publikacji z cyklu „jajo czy kura”.
